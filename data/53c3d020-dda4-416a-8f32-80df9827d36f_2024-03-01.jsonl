{"title":" ភ្នំពេញ ប៉ុស្ដិ៍ | ​​កម្ពុជា​សាទរ​ចំពោះ​បណ្តា​ក្រុមហ៊ុន​ធំៗ​របស់​អាមេរិក​ដែល​ចង់​ពង្រីក​ការវិនិយោគ​បន្ថែម​នៅ​កម្ពុជា​","url":"https://www.postkhmer.com/national/2024-3-1-921-258848","authorName":" សំបាន ច័ន្ទដារ៉ា","category":"ព័ត៌មានជាតិ","publishDate":"០១ មីនា ២០២៤ | ១០:០០","content":[{"type":"text","content":"ភ្នំពេញៈ ​លោកនាយក​រដ្ឋមន្ត្រី ហ៊ុន ម៉ា​ណែ​ត លើកទឹកចិត្ត​ដល់​ក្រុមប្រឹក្សា​ធុរកិច្ច​អាមេរិក​-​អា​ស៊ាន​ ​(US-ABC)​ បន្ត​កិច្ច​សហ​ប្រតិបត្តិការ​ជាមួយ​ក​ក្រសួង ស្ថាប័ន និង​ភាគី​ពាក់ព័ន្ធ ដើម្បី​រៀបចំ​ផែនការ​អនុវត្ត​ការងារ​លើក​កម្ពស់​ការវិនិយោគ​នៅក្នុង​ស្រុក​។ ទន្ទឹមនឹងនេះ លោក​ក៏​សាទរ​ផង​​ដែរ​ចំពោះ​ចំណាប់អារម្មណ៍​របស់​ប​ណ្តា​ក្រុមហ៊ុន​ធំៗ​របស់​អាមេរិក​ដែល​ចង់​ពង្រីក​ការវិនិយោគ​បន្ថែម​នៅ​កម្ពុជា​។​"},{"type":"text","content":"​ការ​សាទរ​របស់លោក​ហ៊ុន ម៉ា​​ណែ​ត ធ្វើឡើង​ក្នុងជំនួប​ពិភាក្សា​ការងារ​រវាង​លោក និង​គណៈប្រតិភូ​ក្រុមប្រឹក្សា​ធុរកិច្ច​​អា​ស៊ាន ដែល​ដឹកនាំ​ដោយ​លោក Brian D. McFeeters អនុ​ប្រធាន​ជាន់ខ្ពស់ និង​ជានា​យក​​គ្រប់គ្រង​ក្រុមប្រឹក្សា​នេះ នៅ​ថ្ងៃទី​ ២៨ ខែកុម្ភៈ ឆ្នាំ​ ២០២៤​។ នេះ​បើ​យោងតាម​សេចក្តីប្រកាស​ព័ត៌មាន​ស្តីពី​លទ្ធផល​ជំនួប​។​"},{"type":"text","content":"​នៅក្នុង​ជំនួប​នេះ លោក Brian D. McFeeters បាន​កោត​សរសើរ​ចំពោះ​ការរីកចម្រើន​រហ័ស​លើ​គ្រប់​វិស័យ​នៅ​កម្ពុជា និង​ប្រាប់​ប្រមុខ​រដ្ឋាភិបាល​កម្ពុជា​ថា ក្រុម​​ប្រឹក្សា​ធុរកិច្ច​អាមេរិក​-​អាស៊ាន ដែល​តំណាងឱ្យ​ក្រុមហ៊ុន​ធំៗ ប្រមាណ ​១៧ បង្ហាញ​ចំណាប់​​អារម្មណ៍ និង​មានបំណង​ពង្រីក​ការវិនិយោគ​នៅ​កម្ពុជា​បន្ថែម ហើយ​ស្នើសុំ​ការស្វែងយល់​បន្ថែម​ពី​គោលនយោបាយ​វិនិយោគ​នៅ​កម្ពុជា​។"},{"type":"text","content":"លោក​ ហ៊ុន ម៉ា​ណែ​ត សាទរ​ចំពោះ​ចំណាប់អារម្មណ៍​បោះទុន​វិនិយោគ​បន្ថែម​នៅ​កម្ពុជា ពី​ក្រុមប្រឹក្សា​ធុរកិច្ច​អា​មេ​​រិ​ក​-​អាស៊ាន ខណៈ​លោក​បញ្ជាក់ប្រាប់​ពី​ការបើកផ្លូវ​ដល់​កា​រវិ​និ​យោគ​បរទេស​ពី​រដ្ឋាភិបាល​កម្ពុជា ដោយ​​ផ្តល់នូវ​បរិស្ថាន​វិនិយោគ​អំណោយផល ជាមួយនឹង​ការ​ធានា​នូវ​សុខសន្តិភាព ស្ថិរភាព​នយោបាយ និង​សណ្តាប់ធ្នាប់​សង្គម បូកផ្សំ​គោលនយោបាយ​លើកទឹកចិត្ត​នានា និង​គំនិត​ផ្តួច​ផ្តើម​នៃ​គំរូ​អាជីវកម្ម​ថ្មីៗ​តួយ៉ាង គំរូ​ថ្មី​នៃ​តំបន់​សេដ្ឋកិច្ច​ពិសេស តាម​ប្រភេទ​ឧស្សាហកម្ម និង​តម្រូវការ​របស់​ប្រទេស​នីមួយៗ​។​"},{"type":"text","content":"​លោក ​ហ៊ុន ម៉ា​ណែ​ត សង្កត់ធ្ងន់​ពី​សារៈសំខាន់​នៃ​វិស័យ​ឯកជន​ដូច្នេះ​ថា​៖«​វិស័យ​ឯកជន មិន​ត្រឹម​​តែ​រួមចំណែក​ដល់​ការកសាង​អភិវឌ្ឍ​សេដ្ឋកិច្ច​សង្គម ប៉ុ​ណ្តោះ​ទេ​ប៉ុន្តែ​ថែមទាំង​ដើរតួ​យ៉ាងសកម្ម នៅក្នុង​ការលើកកម្ពស់​ការទូត​នៃ​ទំនាក់ទំនង​ភាពជា​ដៃគូ​រវាង​រដ្ឋ និង​ឯកជន​»​។"},{"type":"text","content":"បន្ថែម​ពីនេះ លោក​លើកទឹកចិត្ត​ដល់​ក្រុមប្រឹក្សា​ធុរកិច្ច​អាមេរិក​-​អាស៊ាន ឱ្យ​បន្ត​សហការ​ជាមួយ​រដ្ឋាភិបាល និង​ភាគី​ពាក់ព័ន្ធ​ដើម្បី​ដាក់ចេញ និង​រៀបចំ​ផែនការ​អនុវត្ត​ជា​សកម្មភាព​ជាក់ស្តែង​សំដៅ​លើកកម្ពស់​ទំនាក់​ទំនង និង​ការវិនិយោគ​របស់​វិស័យ​ឯកជន​នៅ​កម្ពុជា​។​"},{"type":"text","content":"​គួរ​បញ្ជាក់ថា គណៈប្រតិភូ​នៃ​ក្រុមប្រឹក្សា​ធុរកិច្ច​អាមេរិក​-​អា​ស៊ាន ដែល​តំណាងឱ្យ​ក្រុមហ៊ុន​ធំៗ ប្រមាណ​ ១៧ ដែល​ចូលរួម​ពិភាក្សា​ការងារ​ជាមួយ​លោក​នា​​យក​រដ្ឋមន្ត្រីគឺជា​ក្រុមហ៊ុន​ ដែល​ប្រតិបត្តិការ​អាជីវកម្ម​លើ​វិស័យ​បច្ចេកវិទ្យា បណ្ដាញ​ផ្សព្វផ្សាយ​សង្គម ទេសចរណ៍ ហិរញ្ញវត្ថុ ថា​ម​ពល ផ្សារ​លក់រាយ និង​កម្មន្តសាល ថាមពល និង​ធានារ៉ាប់រង​ជាដើម​។​"},{"type":"text","content":"​នៅ​ថ្ងៃ​ដដែល​នោះ​ គណៈប្រតិភូ​នៃ​ក្រុមប្រឹក្សា​ធុរកិច្ច​អាមេរិក​-​អា​ស៊ាន ​(US-ABC)​ ដឹកនាំ​ដោយ​លោក W. Patrick Murphy ឯកអគ្គរដ្ឋទូត​សហរដ្ឋអាមេរិក​ប្រចាំ​កម្ពុជា ក៏បាន​ពិភាក្សា​ការ​​ងារ​ជាមួយ​លោក​ស៊ុន ចាន់ថុល ឧបនាយករដ្ឋមន្ត្រី និង​ជា​អនុ​​ប្រធាន​ទី​ ១ ​នៃ​ក្រុមប្រឹក្សា​អភិវឌ្ឍន៍​កម្ពុជា ​(CDC)​ ផងដែរ​។​"},{"type":"text","content":"​យោងតាម​ខ្លឹមសារ​ផ្សព្វផ្សាយ​ដោយ CDC គណៈប្រតិភូ​នៃ​ក្រុម​ប្រឹក្សា​នេះ​ បានស្នើ​សុំ​ការ​សម្រប​សម្រួល​ពី CDC ផ្ទាល់​លើ​កិច្ច​​ការវិនិយោគ ធុរកិច្ច និង​ពាណិជ្ជ​កម្ម ដល់​បណ្តា​ក្រុមហ៊ុន​អាមេរិក​ទាំងនេះ​ខណៈ​ពី​ភាគី​កម្ពុជា​លោក ស៊ុន ចាន់ថុល​បានបង្ហាញ​ការ​ត្រៀមខ្លួន ​ដើម្បី​ជួយ​សម្របសម្រួល​។"},{"type":"text","content":"ប្រភព​ដដែល​ឱ្យដឹងថា​៖«​ឯកឧត្តម​ស៊ុន ចាន់ថុល តាមរយៈ​ជំនួប​នេះ ​ក៏បាន​ជម្រាបជូន​គណៈប្រតិភូ​នៃ​ក្រុមប្រឹក្សា​ធុ​រ​កិច្ច​អាមេរិក​-​អាស៊ាន​លើ​ទិសដៅ​ធ្វើ​ពិពិធ​កម្ម​ផលប​ត្រ​វិនិយោគ​ពី​បណ្ដា​ប្រទេស​នានា ដោយ ហេតុថា កម្ពុជា​ មានច្បាប់​វិនិយោគ​ដែល​បើកចំហ​ទូលាយ​ជូន​វិនិយោគិន​ពី​គ្រប់​បណ្ដា​ប្រទេស​ទាំងអស់​»​។​"},{"type":"text","content":"​ជុំវិញ​រឿងនេះ លោក​ លឹម ហេង អនុប្រធាន​សភាពាណិជ្ជកម្ម​កម្ពុជា សម្តែង​ការ​សាទរ​ចំពោះ​ចំណាប់​អារម្មណ៍​ដែល​ក្រុមហ៊ុន​ធំៗ អា​​មេ​រិ​ក​ចង់​ពង្រីក​ការវិនិយោគ​នៅ​កម្ពុជា ខណៈ​ក្រុមហ៊ុន​ខ្លះ​កំពុងដំណើរការ​ទៅហើយ​។ នេះ​ជាស​ញ្ញាណ​ដ៏​វិជ្ជមាន​មួយ​ស្របពេល​រដ្ឋាភិបាល​កំពុង​បង្កើន​ការយក​​ចិត្ត​ទុកដាក់​ផ្នែក​ការទូត​សេដ្ឋកិច្ច និង​កៀរគរ​វិនិយោគទុន​។"},{"type":"text","content":"​ជុំវិញ​មូលហេតុ​ចម្បង​ដែល​ក្រុមហ៊ុន​អាមេរិក​ធំៗ ចង់​ពង្រីក​កា​រវិ​និ​យោគ​លោក​ផ្តល់​ទស្សនៈ​ដូច្នេះ​ថា​៖«​កម្ពុជា​យើង​មាន​ទីតាំង​ភូមិ​សាស្ត្រ​ល្អ មាន​ស្ថិរភាព​នយោបាយ មាន​សុខ​សុវត្ថិភាព​ជាមួយ​កំណើនសេដ្ឋកិច្ច​ជាប្រចាំ ដែល​ផ្តល់​ជំនឿ​ចិត្ត​ដល់​អ្នកវិនិយោគ ដែល​មិន​ផ្តល់​ហានិភ័យ​ដល់​ទុន​វិ​និ​​យោគ ហើយ​ធនាគារពិភពលោក​ក៏បាន​ព្យាករ​ផង​ថា យើង​រក្សា​កំណើនសេដ្ឋកិច្ច​ពី ៥% ទៅ​ ៦% ហើយ​មានច្បាប់​វិនិយោគ​ថ្មី​ល្អ​ផង ទើប​អាច​ទាញ​ចិត្ត​អ្នក​វិ​និ​យោគ​អាមេរិក​»​។"},{"type":"text","content":"​លោក​គូស​បញ្ជាក់ថា សម្រាប់​សភា​ពាណិជ្ជ​​កម្មបាន​ត្រៀមខ្លួន​រួចជាស្រេច​ក្នុងការ​សម្របសម្រួល និង​ដោះស្រាយ ជួយ​ពង្រីក​វិនិយោគទុន​នៅ​កម្ពុជា​ របស់​ភាគី​ក្រុមហ៊ុន​អាមេរិក​ទាំងថ្មី​ទាំងចាស់ ជាមួយ​យន្តការ​វិស័យ​ឯកជន​ដែល​ភាគី និង​រដ្ឋាភិបាល​ទើប​បង្កើតឡើង​កាលពី​ខែវិច្ឆិកា ឆ្នាំ​ ២០២៣ កន្លងទៅ​។​"},{"type":"text","content":"​គួរ​ជម្រាបជូន​ថា សហរដ្ឋ​អា​​មេ​រិ​ក​ជា​ដៃគូ​ពាណិជ្ជកម្ម​ទ្វេភាគី​ធំជាងគេ​លំដាប់​ទី២ ​របស់​កម្ពុជា ដែល​នៅក្នុង​ឆ្នាំ ២០២៣ ទំហំ​ពា​ណិ​ជ្ជ​កម្ម​ទ្វេភាគី​នៃ​ប្រទេស​ទាំង ​២​ សម្រេច​ក្នុង​ទំហំ ៩,១៥ ​ពាន់​លាន​ដុល្លារ ដោយ​ភាគច្រើន​កម្ពុជា​នាំ​ចេញទៅ​សហរដ្ឋអាមេរិក​ប្រមាណ​ ៨,៩​ ពាន់​លាន​ដុល្លារ ​ខណៈ​សហរដ្ឋអាមេរិក​នាំ​ចូលមក​កម្ពុជា​វិញ​ក្នុង​ទំហំ​ប្រមាណ ២៥៧​ លាន​ដុល្លារ​។ នេះ​បើ​យោងតាម​ទិន្នន័យ​ពី​នាយកដ្ឋាន​គយ និង​រដ្ឋាករ​កម្ពុជា​ (GDCE)៕"}]}
{"title":" ភ្នំពេញ ប៉ុស្ដិ៍ | ​​លោក​ បៃ​ឌិន និង​លោក​ ត្រាំ កំពុង​យក​បញ្ហា​ចំណាកស្រុក​ជា​ឧបករណ៍​ឃោសនាបោះឆ្នោត ","url":"https://www.postkhmer.com/international/2024-3-1-1219-258854","authorName":" កែវ បុស្បា","category":"អន្តរជាតិ","publishDate":"០១ មីនា ២០២៤ | ១២:១៤","content":[{"type":"text","content":"ទីក្រុង Rio Grande ដែលជា​តំបន់​ព្រំដែន​រវាង​សហរដ្ឋអាមេរិក និង​ប្រទេស​ម៉ិ​ក​ស៊ិ​ក បាន​ក្លាយជា​ផ្ទាំង​ស៊ី​ប​នយោបាយ​ដែល​គណបក្ស​ធំៗ​របស់​អាមេរិក​កំពុង​បាញ់​ឆ្ពោះទៅរក​។"},{"type":"text","content":"ជាក់ស្ដែង លោក ចូ បៃ​ឌិន ដែលជា​ប្រធានាធិបតី​ជិត​អស់​អាណត្តិ​របស់​សហរ​ដ្ឋ​អាមេរិក និង​លោក ដូ​ណា​ល់ ត្រាំ ដែលជា​អតីត​ប្រធានាធិបតី បានធ្វើ​ដំណើរ​ទៅកាន់​តំបន់​ព្រំដែន​នេះ ដើម្បី​ជួប ស្ទង់​មតិ​ប្រជាជន​ក្នុង​តំបន់ ទៅលើ​ប្រព័ន្ធ​អន្តោប្រវេសន៍​នៅ​ច្រកព្រំដែន​។"},{"type":"text","content":"ការធ្វើដំណើរ​ទៅកាន់​ច្រកព្រំដែន​របស់​គូប្រជែង​ទាំង​ពីររូប​នេះដែរ ធ្វើឡើង​មុន ក្រោយ គ្នា​ត្រឹមតែ​កន្លះ​ម៉ោង​ប៉ុណ្ណោះ​។ លើសពីនេះទៅទៀត តំបន់​ដែល​ពួកគេ​ចុះ​ទស្សនកិច្ច​ទៀតសោត មាន​ចម្ងាយ​ប្រមាណ ៤០០​ គីឡូម៉ែត្រ​ពីគ្នា​។"},{"type":"text","content":"អន្តោប្រវេសន៍​បាន​ក្លាយជា​បញ្ហា​ចោទ​ដែល​លេចឡើង​នៅក្នុង​ការឃោសនាបោះឆ្នោត​ប្រធានាធិបតី​អាមេរិក ក្នុង​ឆ្នាំ ២០២៤​ នេះ ហើយ​ដែល​គណបក្ស​ទាំងពីរ​កំពុង​ប្រើប្រាស់​បញ្ហា​នេះ ​ដើម្បី​ទាក់ទាញ​សន្លឹកឆ្នោត​ពី​ប្រជាជន ដែលជា​ម្ចាស់​សំឡេង​ផងដែរ​។"},{"type":"text","content":"ប៉ុន្តែ​ដោយឡែក លោក​ បៃ​ឌិន នាពេលនេះ​កំពុង​យកចិត្តទុកដាក់​លើ​ការកំណត់​ចំនួន​អន្តោប្រវេសន៍​។ មិន​ត្រឹមតែ​ប៉ុណ្ណោះ លោក ចូ បៃ​ឌិន ក៏បាន​ស្នើសុំ​ឱ្យ​លោក ដូ​ណា​ល់ ត្រាំ ពោលគឺ​គណបក្ស​សាធារណរដ្ឋ ចូលរួម​ជាមួយ​ខ្លួន ក្នុង​ការចរចា​ជាមួយ​សភា ដើម្បី​យក​មូលនិធិ​មក​រឹតបន្តឹង​ច្បាប់​អន្តោប្រវេសន៍​។"},{"type":"text","content":"លោក បៃ​ឌិន បាន​ថ្លែង​ដោយ​ចំៗ​ទៅកាន់​លោក​ ត្រាំ​ ថា​៖ “​ជំនួស​ឱ្យ​ការលេង​នយោបាយ ប្រកួតប្រជែង​គ្នា សូម​ចូលរួម​ជាមួយ​ខ្ញុំ ឬ​អនុញ្ញាតឱ្យ​ខ្ញុំ​ចូលរួម​ជាមួយ​វិញ ដើម្បី​ស្នើ​ទៅ​សភា​យក​ថវិកា​ទៅ​អនុម័ត​ច្បាប់​អន្តោប្រវេសន៍ ឱ្យ​កាន់​តែមាន​ប្រសិទ្ធភាព​ខ្ពស់​”​។"},{"type":"text","content":"ទីក្រុង Rio Grande Valley បាន​ក្លាយជា​ច្រកព្រំដែន​ដ៏​មមាញឹក​បំផុត​សម្រាប់​ការឆ្លង​ដែន​ខុសច្បាប់ ក្នុង​រយៈពេល ៩ ​ឆ្នាំ​ចុង​ក្រោយនេះ​។ ប៉ុន្តែ​បើតាម​របាយការណ៍​ពី​មន្ត្រី​សន្តិសុខ​នៅ​ព្រំដែន តួលេខ​នៃ​ការឆ្លង​ដែន​បាន​ធ្លាក់ចុះ​វិញ​បន្តិច​នៅ​ប៉ុន្មាន​ខែ​ចុងក្រោយ​នេះ​។"},{"type":"text","content":"យ៉ាងណាមិញ ដំណើរ​ទស្សនកិច្ច​រប​ស់លោក ចូ បៃ​ឌិន នាពេលនេះ​បាន​បង្ក​ជាការ​ងឿងឆ្ងល់​ចំពោះ​របៀប​ដែល​រដ្ឋបាល​របស់លោក​ដែល​ចាត់ទុក​ការធ្វើ​ចំណាកស្រុក ជា​បញ្ហា​ក្នុង​តំបន់ និង​ពិភពលោក មិនមែន​គ្រាន់តែ​ជា​បញ្ហា​របស់​សហរដ្ឋអាមេរិក​នោះទេ​។"},{"type":"text","content":"ក្នុងពេល​ចុះទៅ​ដល់​តំបន់​ព្រំដែន​នេះ​ផងដែរ លោក ចូ បៃ​ឌិន បាន​ជួប​ជាមួយ​អភិបាលរដ្ឋ​តិច​សាស់ និង​ទាហាន​ឆ្មាំ​ព្រំដែន​រដ្ឋ​តិច​សាស់ ដែល​គ្រប់គ្រង​ការ​រាយ​បន្លា​លួស​នៅ​ប្រប​នឹង​មាត់ទឹក ដើម្បី​ទប់ស្កាត់ ការ​លួច​ចូល​ខុសច្បាប់​។"},{"type":"text","content":"ទន្ទឹមគ្នានេះ លោក ដូ​ណា​ល់ ត្រាំ ដែល​បានធ្វើ​ដំណើរ​ទៅកាន់​តំបន់​ព្រំដែន​ដែរ បាន​និយាយថា ជន​ចំណាកស្រុក ដែល​មកដល់​តំបន់​ព្រំដែន​នេះ​ភាគច្រើន​គឺជា​ឧក្រិដ្ឋជន និង​ខ្លះទៀត​ជា​ភេរ​វករ ហើយ​ពួកគេ​ភាគច្រើន នឹង​បង្កបញ្ហា​អ​ន្តិ​សុខ​ដល់​ប្រជាជាតិ​អាមេរិក ប្រសិនបើ​ពួកគេ​អាច​ឆ្លងកាត់​តំបន់​នេះ​បាន​។"},{"type":"text","content":"លោក ត្រាំ បានចាត់ទុក​ប្រជាជន​ចំណាកស្រុក​ទាំងនោះ ជា​មេរោគ​ដែល​ឆ្លង​ទៅកាន់​ប្រជាជន ម្ចាស់​ស្រុក ជា​មូល​ហេតុដែល​ធ្វើឱ្យ​សហរដ្ឋអាមេរិក​ទាំងមូល​តែង​ជួបប្រទះ​នូវ​បញ្ហា​អសន្តិសុខ​។"},{"type":"text","content":"ម្យ៉ាងទៀត ចំណាកស្រុក​កាន់តែច្រើន ធ្វើឱ្យប៉ះពាល់​ដល់​ប្រជាជន​អាមេរិក ខណៈដែល​បច្ចុប្បន្ន​ទីផ្សា​រ​ការងារ​មាន​ភាព​ចង្អៀត​រួចទៅហើយ​៕"}]}
{"title":" ភ្នំពេញ ប៉ុស្ដិ៍ | ​​លោក​ បៃ​ឌិន និង​លោក​ ត្រាំ កំពុង​យក​បញ្ហា​ចំណាកស្រុក​ជា​ឧបករណ៍​ឃោសនាបោះឆ្នោត ","url":"https://www.postkhmer.com/international/2024-3-1-1219-258854","authorName":" កែវ បុស្បា","category":"អន្តរជាតិ","publishDate":"០១ មីនា ២០២៤ | ១២:១៤","content":[{"type":"text","content":"ទីក្រុង Rio Grande ដែលជា​តំបន់​ព្រំដែន​រវាង​សហរដ្ឋអាមេរិក និង​ប្រទេស​ម៉ិ​ក​ស៊ិ​ក បាន​ក្លាយជា​ផ្ទាំង​ស៊ី​ប​នយោបាយ​ដែល​គណបក្ស​ធំៗ​របស់​អាមេរិក​កំពុង​បាញ់​ឆ្ពោះទៅរក​។"},{"type":"text","content":"ជាក់ស្ដែង លោក ចូ បៃ​ឌិន ដែលជា​ប្រធានាធិបតី​ជិត​អស់​អាណត្តិ​របស់​សហរ​ដ្ឋ​អាមេរិក និង​លោក ដូ​ណា​ល់ ត្រាំ ដែលជា​អតីត​ប្រធានាធិបតី បានធ្វើ​ដំណើរ​ទៅកាន់​តំបន់​ព្រំដែន​នេះ ដើម្បី​ជួប ស្ទង់​មតិ​ប្រជាជន​ក្នុង​តំបន់ ទៅលើ​ប្រព័ន្ធ​អន្តោប្រវេសន៍​នៅ​ច្រកព្រំដែន​។"},{"type":"text","content":"ការធ្វើដំណើរ​ទៅកាន់​ច្រកព្រំដែន​របស់​គូប្រជែង​ទាំង​ពីររូប​នេះដែរ ធ្វើឡើង​មុន ក្រោយ គ្នា​ត្រឹមតែ​កន្លះ​ម៉ោង​ប៉ុណ្ណោះ​។ លើសពីនេះទៅទៀត តំបន់​ដែល​ពួកគេ​ចុះ​ទស្សនកិច្ច​ទៀតសោត មាន​ចម្ងាយ​ប្រមាណ ៤០០​ គីឡូម៉ែត្រ​ពីគ្នា​។"},{"type":"text","content":"អន្តោប្រវេសន៍​បាន​ក្លាយជា​បញ្ហា​ចោទ​ដែល​លេចឡើង​នៅក្នុង​ការឃោសនាបោះឆ្នោត​ប្រធានាធិបតី​អាមេរិក ក្នុង​ឆ្នាំ ២០២៤​ នេះ ហើយ​ដែល​គណបក្ស​ទាំងពីរ​កំពុង​ប្រើប្រាស់​បញ្ហា​នេះ ​ដើម្បី​ទាក់ទាញ​សន្លឹកឆ្នោត​ពី​ប្រជាជន ដែលជា​ម្ចាស់​សំឡេង​ផងដែរ​។"},{"type":"text","content":"ប៉ុន្តែ​ដោយឡែក លោក​ បៃ​ឌិន នាពេលនេះ​កំពុង​យកចិត្តទុកដាក់​លើ​ការកំណត់​ចំនួន​អន្តោប្រវេសន៍​។ មិន​ត្រឹមតែ​ប៉ុណ្ណោះ លោក ចូ បៃ​ឌិន ក៏បាន​ស្នើសុំ​ឱ្យ​លោក ដូ​ណា​ល់ ត្រាំ ពោលគឺ​គណបក្ស​សាធារណរដ្ឋ ចូលរួម​ជាមួយ​ខ្លួន ក្នុង​ការចរចា​ជាមួយ​សភា ដើម្បី​យក​មូលនិធិ​មក​រឹតបន្តឹង​ច្បាប់​អន្តោប្រវេសន៍​។"},{"type":"text","content":"លោក បៃ​ឌិន បាន​ថ្លែង​ដោយ​ចំៗ​ទៅកាន់​លោក​ ត្រាំ​ ថា​៖ “​ជំនួស​ឱ្យ​ការលេង​នយោបាយ ប្រកួតប្រជែង​គ្នា សូម​ចូលរួម​ជាមួយ​ខ្ញុំ ឬ​អនុញ្ញាតឱ្យ​ខ្ញុំ​ចូលរួម​ជាមួយ​វិញ ដើម្បី​ស្នើ​ទៅ​សភា​យក​ថវិកា​ទៅ​អនុម័ត​ច្បាប់​អន្តោប្រវេសន៍ ឱ្យ​កាន់​តែមាន​ប្រសិទ្ធភាព​ខ្ពស់​”​។"},{"type":"text","content":"ទីក្រុង Rio Grande Valley បាន​ក្លាយជា​ច្រកព្រំដែន​ដ៏​មមាញឹក​បំផុត​សម្រាប់​ការឆ្លង​ដែន​ខុសច្បាប់ ក្នុង​រយៈពេល ៩ ​ឆ្នាំ​ចុង​ក្រោយនេះ​។ ប៉ុន្តែ​បើតាម​របាយការណ៍​ពី​មន្ត្រី​សន្តិសុខ​នៅ​ព្រំដែន តួលេខ​នៃ​ការឆ្លង​ដែន​បាន​ធ្លាក់ចុះ​វិញ​បន្តិច​នៅ​ប៉ុន្មាន​ខែ​ចុងក្រោយ​នេះ​។"},{"type":"text","content":"យ៉ាងណាមិញ ដំណើរ​ទស្សនកិច្ច​រប​ស់លោក ចូ បៃ​ឌិន នាពេលនេះ​បាន​បង្ក​ជាការ​ងឿងឆ្ងល់​ចំពោះ​របៀប​ដែល​រដ្ឋបាល​របស់លោក​ដែល​ចាត់ទុក​ការធ្វើ​ចំណាកស្រុក ជា​បញ្ហា​ក្នុង​តំបន់ និង​ពិភពលោក មិនមែន​គ្រាន់តែ​ជា​បញ្ហា​របស់​សហរដ្ឋអាមេរិក​នោះទេ​។"},{"type":"text","content":"ក្នុងពេល​ចុះទៅ​ដល់​តំបន់​ព្រំដែន​នេះ​ផងដែរ លោក ចូ បៃ​ឌិន បាន​ជួប​ជាមួយ​អភិបាលរដ្ឋ​តិច​សាស់ និង​ទាហាន​ឆ្មាំ​ព្រំដែន​រដ្ឋ​តិច​សាស់ ដែល​គ្រប់គ្រង​ការ​រាយ​បន្លា​លួស​នៅ​ប្រប​នឹង​មាត់ទឹក ដើម្បី​ទប់ស្កាត់ ការ​លួច​ចូល​ខុសច្បាប់​។"},{"type":"text","content":"ទន្ទឹមគ្នានេះ លោក ដូ​ណា​ល់ ត្រាំ ដែល​បានធ្វើ​ដំណើរ​ទៅកាន់​តំបន់​ព្រំដែន​ដែរ បាន​និយាយថា ជន​ចំណាកស្រុក ដែល​មកដល់​តំបន់​ព្រំដែន​នេះ​ភាគច្រើន​គឺជា​ឧក្រិដ្ឋជន និង​ខ្លះទៀត​ជា​ភេរ​វករ ហើយ​ពួកគេ​ភាគច្រើន នឹង​បង្កបញ្ហា​អ​ន្តិ​សុខ​ដល់​ប្រជាជាតិ​អាមេរិក ប្រសិនបើ​ពួកគេ​អាច​ឆ្លងកាត់​តំបន់​នេះ​បាន​។"},{"type":"text","content":"លោក ត្រាំ បានចាត់ទុក​ប្រជាជន​ចំណាកស្រុក​ទាំងនោះ ជា​មេរោគ​ដែល​ឆ្លង​ទៅកាន់​ប្រជាជន ម្ចាស់​ស្រុក ជា​មូល​ហេតុដែល​ធ្វើឱ្យ​សហរដ្ឋអាមេរិក​ទាំងមូល​តែង​ជួបប្រទះ​នូវ​បញ្ហា​អសន្តិសុខ​។"},{"type":"text","content":"ម្យ៉ាងទៀត ចំណាកស្រុក​កាន់តែច្រើន ធ្វើឱ្យប៉ះពាល់​ដល់​ប្រជាជន​អាមេរិក ខណៈដែល​បច្ចុប្បន្ន​ទីផ្សា​រ​ការងារ​មាន​ភាព​ចង្អៀត​រួចទៅហើយ​៕"}]}
{"title":" ភ្នំពេញ ប៉ុស្ដិ៍ | ​​លោក​ បៃ​ឌិន និង​លោក​ ត្រាំ កំពុង​យក​បញ្ហា​ចំណាកស្រុក​ជា​ឧបករណ៍​ឃោសនាបោះឆ្នោត ","url":"https://www.postkhmer.com/international/2024-3-1-1219-258854","authorName":" កែវ បុស្បា","category":"អន្តរជាតិ","publishDate":"០១ មីនា ២០២៤ | ១២:១៤","content":[{"type":"text","content":"ទីក្រុង Rio Grande ដែលជា​តំបន់​ព្រំដែន​រវាង​សហរដ្ឋអាមេរិក និង​ប្រទេស​ម៉ិ​ក​ស៊ិ​ក បាន​ក្លាយជា​ផ្ទាំង​ស៊ី​ប​នយោបាយ​ដែល​គណបក្ស​ធំៗ​របស់​អាមេរិក​កំពុង​បាញ់​ឆ្ពោះទៅរក​។"},{"type":"text","content":"ជាក់ស្ដែង លោក ចូ បៃ​ឌិន ដែលជា​ប្រធានាធិបតី​ជិត​អស់​អាណត្តិ​របស់​សហរ​ដ្ឋ​អាមេរិក និង​លោក ដូ​ណា​ល់ ត្រាំ ដែលជា​អតីត​ប្រធានាធិបតី បានធ្វើ​ដំណើរ​ទៅកាន់​តំបន់​ព្រំដែន​នេះ ដើម្បី​ជួប ស្ទង់​មតិ​ប្រជាជន​ក្នុង​តំបន់ ទៅលើ​ប្រព័ន្ធ​អន្តោប្រវេសន៍​នៅ​ច្រកព្រំដែន​។"},{"type":"text","content":"ការធ្វើដំណើរ​ទៅកាន់​ច្រកព្រំដែន​របស់​គូប្រជែង​ទាំង​ពីររូប​នេះដែរ ធ្វើឡើង​មុន ក្រោយ គ្នា​ត្រឹមតែ​កន្លះ​ម៉ោង​ប៉ុណ្ណោះ​។ លើសពីនេះទៅទៀត តំបន់​ដែល​ពួកគេ​ចុះ​ទស្សនកិច្ច​ទៀតសោត មាន​ចម្ងាយ​ប្រមាណ ៤០០​ គីឡូម៉ែត្រ​ពីគ្នា​។"},{"type":"text","content":"អន្តោប្រវេសន៍​បាន​ក្លាយជា​បញ្ហា​ចោទ​ដែល​លេចឡើង​នៅក្នុង​ការឃោសនាបោះឆ្នោត​ប្រធានាធិបតី​អាមេរិក ក្នុង​ឆ្នាំ ២០២៤​ នេះ ហើយ​ដែល​គណបក្ស​ទាំងពីរ​កំពុង​ប្រើប្រាស់​បញ្ហា​នេះ ​ដើម្បី​ទាក់ទាញ​សន្លឹកឆ្នោត​ពី​ប្រជាជន ដែលជា​ម្ចាស់​សំឡេង​ផងដែរ​។"},{"type":"text","content":"ប៉ុន្តែ​ដោយឡែក លោក​ បៃ​ឌិន នាពេលនេះ​កំពុង​យកចិត្តទុកដាក់​លើ​ការកំណត់​ចំនួន​អន្តោប្រវេសន៍​។ មិន​ត្រឹមតែ​ប៉ុណ្ណោះ លោក ចូ បៃ​ឌិន ក៏បាន​ស្នើសុំ​ឱ្យ​លោក ដូ​ណា​ល់ ត្រាំ ពោលគឺ​គណបក្ស​សាធារណរដ្ឋ ចូលរួម​ជាមួយ​ខ្លួន ក្នុង​ការចរចា​ជាមួយ​សភា ដើម្បី​យក​មូលនិធិ​មក​រឹតបន្តឹង​ច្បាប់​អន្តោប្រវេសន៍​។"},{"type":"text","content":"លោក បៃ​ឌិន បាន​ថ្លែង​ដោយ​ចំៗ​ទៅកាន់​លោក​ ត្រាំ​ ថា​៖ “​ជំនួស​ឱ្យ​ការលេង​នយោបាយ ប្រកួតប្រជែង​គ្នា សូម​ចូលរួម​ជាមួយ​ខ្ញុំ ឬ​អនុញ្ញាតឱ្យ​ខ្ញុំ​ចូលរួម​ជាមួយ​វិញ ដើម្បី​ស្នើ​ទៅ​សភា​យក​ថវិកា​ទៅ​អនុម័ត​ច្បាប់​អន្តោប្រវេសន៍ ឱ្យ​កាន់​តែមាន​ប្រសិទ្ធភាព​ខ្ពស់​”​។"},{"type":"text","content":"ទីក្រុង Rio Grande Valley បាន​ក្លាយជា​ច្រកព្រំដែន​ដ៏​មមាញឹក​បំផុត​សម្រាប់​ការឆ្លង​ដែន​ខុសច្បាប់ ក្នុង​រយៈពេល ៩ ​ឆ្នាំ​ចុង​ក្រោយនេះ​។ ប៉ុន្តែ​បើតាម​របាយការណ៍​ពី​មន្ត្រី​សន្តិសុខ​នៅ​ព្រំដែន តួលេខ​នៃ​ការឆ្លង​ដែន​បាន​ធ្លាក់ចុះ​វិញ​បន្តិច​នៅ​ប៉ុន្មាន​ខែ​ចុងក្រោយ​នេះ​។"},{"type":"text","content":"យ៉ាងណាមិញ ដំណើរ​ទស្សនកិច្ច​រប​ស់លោក ចូ បៃ​ឌិន នាពេលនេះ​បាន​បង្ក​ជាការ​ងឿងឆ្ងល់​ចំពោះ​របៀប​ដែល​រដ្ឋបាល​របស់លោក​ដែល​ចាត់ទុក​ការធ្វើ​ចំណាកស្រុក ជា​បញ្ហា​ក្នុង​តំបន់ និង​ពិភពលោក មិនមែន​គ្រាន់តែ​ជា​បញ្ហា​របស់​សហរដ្ឋអាមេរិក​នោះទេ​។"},{"type":"text","content":"ក្នុងពេល​ចុះទៅ​ដល់​តំបន់​ព្រំដែន​នេះ​ផងដែរ លោក ចូ បៃ​ឌិន បាន​ជួប​ជាមួយ​អភិបាលរដ្ឋ​តិច​សាស់ និង​ទាហាន​ឆ្មាំ​ព្រំដែន​រដ្ឋ​តិច​សាស់ ដែល​គ្រប់គ្រង​ការ​រាយ​បន្លា​លួស​នៅ​ប្រប​នឹង​មាត់ទឹក ដើម្បី​ទប់ស្កាត់ ការ​លួច​ចូល​ខុសច្បាប់​។"},{"type":"text","content":"ទន្ទឹមគ្នានេះ លោក ដូ​ណា​ល់ ត្រាំ ដែល​បានធ្វើ​ដំណើរ​ទៅកាន់​តំបន់​ព្រំដែន​ដែរ បាន​និយាយថា ជន​ចំណាកស្រុក ដែល​មកដល់​តំបន់​ព្រំដែន​នេះ​ភាគច្រើន​គឺជា​ឧក្រិដ្ឋជន និង​ខ្លះទៀត​ជា​ភេរ​វករ ហើយ​ពួកគេ​ភាគច្រើន នឹង​បង្កបញ្ហា​អ​ន្តិ​សុខ​ដល់​ប្រជាជាតិ​អាមេរិក ប្រសិនបើ​ពួកគេ​អាច​ឆ្លងកាត់​តំបន់​នេះ​បាន​។"},{"type":"text","content":"លោក ត្រាំ បានចាត់ទុក​ប្រជាជន​ចំណាកស្រុក​ទាំងនោះ ជា​មេរោគ​ដែល​ឆ្លង​ទៅកាន់​ប្រជាជន ម្ចាស់​ស្រុក ជា​មូល​ហេតុដែល​ធ្វើឱ្យ​សហរដ្ឋអាមេរិក​ទាំងមូល​តែង​ជួបប្រទះ​នូវ​បញ្ហា​អសន្តិសុខ​។"},{"type":"text","content":"ម្យ៉ាងទៀត ចំណាកស្រុក​កាន់តែច្រើន ធ្វើឱ្យប៉ះពាល់​ដល់​ប្រជាជន​អាមេរិក ខណៈដែល​បច្ចុប្បន្ន​ទីផ្សា​រ​ការងារ​មាន​ភាព​ចង្អៀត​រួចទៅហើយ​៕"}]}
{"title":" ភ្នំពេញ ប៉ុស្ដិ៍ | ​គ្រូពេទ្យ​កូរ៉េខាងត្បូង​រាប់ពាន់នាក់​បដិសេធ​មិន​ចូលធ្វើការ​តាម​ការព្រមាន​របស់រ​ដ្ឋា​ភិ​បាល ","url":"https://www.postkhmer.com/international/2024-3-1-128-258852","authorName":" ធា សុខណា","category":"អន្តរជាតិ","publishDate":"០១ មីនា ២០២៤ | ១២:០៣","content":[{"type":"text","content":"​នៅ​ថ្ងៃទី​ ២៩ ខែកុម្ភៈ ឆ្នាំ​ ២០២៤ វេជ្ជបណ្ឌិត​ហាត់​ការ​កូរ៉េខាងត្បូង​រាប់ពាន់នាក់​បាន​បដិសេធ​មិន​ចូលធ្វើការ​តាម​ការកំណត់​របស់រ​ដ្ឋា​ភិ​បាល​នោះទេ បើទោះបីជា​អាជ្ញាធរ​កូរ៉េខាងត្បូង​បាន​ព្រមាន​ថា ​នឹង​ដក ឬ​ព្យួរ​អាជ្ញាប័ណ្ណ​វេជ្ជសាស្ត្រ​របស់​ពួកគេ​ប្រសិនបើ​ពួកគេ​មិន​ត្រលប់​ទៅធ្វើ​ការ​នៅ​មន្ទីរពេទ្យ​វិញ​ក៏ដោយ​។"},{"type":"text","content":"គួរ​បញ្ជាក់ថា ២ ភាគ ៣ នៃ​វេជ្ជបណ្ឌិត​ហាត់​ការ​បាន​បន្តធ្វើ​កូដកម្ម​ ដើម្បី​តវ៉ា​ប្រឆាំង​គោលនយោបាយ​របស់​រដ្ឋា​ភិ​បាល​ដែល​ចង់​បង្កើន​ចំនួន​និស្សិត​ពេទ្យ​ចូលរៀន​នៅ​សាលា​វេជ្ជសាស្ត្រ​ចំនួន ២ ០០០ នាក់​ក្នុង​ ១ ឆ្នាំ ក្នុង​គោលបំណង​ដោះស្រាយ​បញ្ហា​កង្វះ​វេជ្ជបណ្ឌិត​។"},{"type":"text","content":"យោងតាម​អនុរដ្ឋមន្ត្រី​ក្រសួងសុខាភិបាល លោក ផាក មីន​ស៊ូ (Park Min-soo) បានឱ្យដឹងថា គិត​ត្រឹម​ថ្ងៃ​ពុធ​នេះ មានតែ​គ្រូពេទ្យ​ចំនួន ២៩៤ នាក់​ប៉ុណ្ណោះ​ក្នុងចំណោម​ជាង ៩ ០០០ នាក់ ដែល​បាន​យល់ព្រម​ត្រលប់​ទៅធ្វើ​ការ​វិញ​។ លោក ផាក បាន​កត់សម្គាល់ថា \"​វា​ជា​រឿង​ល្អ​ដែល​បានឃើញ​គ្រូពេទ្យ​ហាត់​ការ​មួយចំនួន ត្រលប់មក​ព្យាបាល​អ្នកជំងឺ​វិញ​។ នោះ​គឺជា​ការសម្រេចចិត្ត​ដ៏​ត្រឹមត្រូវ​បំផុត​\"​។"},{"type":"text","content":"វេជ្ជបណ្ឌិត​ហាត់​ការដែល​កំពុង​ធ្វើ​កូដកម្ម​ទាំងអស់​នោះបាន​អះអាងថា រដ្ឋាភិបាល​គួរតែ​ផ្តល់​អាទិភាព​ទៅលើ​ការកែលម្អ​ប្រាក់​ឈ្នួល និង​លក្ខខណ្ឌ​ការងារ មុននឹង​ផ្ដោតទៅលើ​ការបង្កើន​ចំនួន​គ្រូពេទ្យ​។ ដោយឡែក រដ្ឋាភិបាល​បាន​អះអាងថា កំណែទម្រង់​វិស័យ​សុខាភិបាល​របស់ខ្លួន​គឺ​ដើម្បី​បំពេញតម្រូវការ​នៃ​ចំនួន​អ្នកជំងឺ​ដែល​កំពុង​កើនឡើង ការបង្កើន​ការការពារ​ផ្នែក​ច្បាប់ និង​ការទទួលបាន​ប្រាក់​ឈ្នួល​កាន់តែ​ប្រសើរ​សម្រាប់​វេជ្ជបណ្ឌិត​ផ្នែក​សំខាន់ៗ​។"},{"type":"text","content":"គួររំឭកថា រដ្ឋាភិបាល​បានចេញ​ការព្រមាន​ឱ្យ​វេជ្ជបណ្ឌិត​ហាត់​ការ​ទាំងអស់​ដែល​ធ្វើ​កូដកម្ម ត្រលប់​ទៅធ្វើ​ការ​វិញ​នៅត្រឹម​ថ្ងៃ​ព្រហស្បតិ៍​ម្សិលមិញ បើ​មិន​ដូច្នោះ​ទេ ពួកគេ​នឹងត្រូវ​ប្រឈម​នឹង​ការព្យួរ​អាជ្ញាប័ណ្ណ​វេជ្ជសាស្ត្រ​។ កូដកម្ម​មួយ​នេះ​បាន​បង្ក​ការរំខាន​នៅ​មន្ទីរពេទ្យ​ធំៗ ដោយ​អ្នកជំងឺ​មួយចំនួន​ត្រូវបាន​មន្ទីរពេទ្យ​បដិសេធ​ទទួល​ព្យាបាល ហើយ​អ្នក​ខ្លះទៀត​ត្រូវ​លុបចោល​គម្រោង​វះកាត់​ទៀតផង​។"},{"type":"text","content":"គេ​សង្កេតឃើញ​មានការ​ចងសម្ព័ន្ធភាព​នៃ​ក្រុម​តស៊ូ​មតិ​តំណាងឱ្យ​អ្នកជំងឺ ជាពិសេស​អ្នកជំងឺ​ធ្ងន់ធ្ងរ​ដូចជា​ជំងឺមហារីក​ជាដើម បាន​ជំរុញ​ឱ្យ​គ្រូពេទ្យ​ត្រលប់​ទៅធ្វើ​ការ​វិញ ដើម្បី​ពិភាក្សា​លើ​ការពង្រឹង​វិស័យ​សុខាភិបាល​ទាំងអស់គ្នា​។"},{"type":"text","content":"លោក លី ឃុន​ជូ (Lee Kun-joo) ដែល​កំពុងមាន​ជំងឺមហារីក​សួត​ដំណាក់កាល​ចុងក្រោយ​នៅ​មន្ទីរពេទ្យ បាន​អំពាវនាវ​ទៅកាន់​វេជ្ជបណ្ឌិត​ឱ្យ​ត្រលប់​ទៅធ្វើ​ការ​វិញ​។ លោក​បាន​លើកឡើងថា លោក​បានទទួល​បានកា​រ​ព្យាបាល​ប្រកបដោយ​គុណភាព​ពី​សំណាក់​វេជ្ជបណ្ឌិត​ជំនាញ​អស់​រយៈពេល ២៥ ឆ្នាំ​មកហើយ​។"},{"type":"text","content":"លោក លី បាន​រំឭក​ទៅកាន់​គ្រូពេទ្យ​អំពី​ពាក្យសម្បថ​ដែល​ពួកគេ​ធ្លាប់បាន​ស្បថ​មុន​ចូល​ធ្វើជា​វេជ្ជបណ្ឌិត​ហាត់​ការ នោះ​គឺ​ការផ្តល់​អាទិភាព​ដល់​សុខភាព និង​សុខុមាលភាព​របស់​អ្នកជំងឺ​លើសពី​អ្វី​ផ្សេង​ទាំងអស់​។ លោក​បាន​សង្កត់ធ្ងន់ថា កាតព្វកិច្ច​របស់​គ្រូពេទ្យ​គឺ​នៅ​ជាមួយ​អ្នកជំងឺ មិន​ថា​ស្ថិតនៅក្នុង​កាលៈទេសៈ​ណា​នោះទេ​។"},{"type":"text","content":"យោងតាម​សារព័ត៌មាន​យ៉ុ​ន​ហាប់ បាន​រាយការណ៍​ថា រដ្ឋាភិបាល​កូរ៉េខាងត្បូង​បាន​អញ្ជើញ​វេជ្ជបណ្ឌិត​ហាត់​ការ​ចំនួន ៩៤ នាក់​ ឱ្យ​ចូលរួម​ក្នុង​កិច្ចប្រជុំ​មួយ​ដើម្បី​ស្វែងរក​ដំណោះស្រាយ ប៉ុន្តែ​មានតែ ៥ ឬ ៦ នាក់​ប៉ុណ្ណោះ​ដែល​បាន​ចូលរួម​។ ការពិភាក្សា​ជា​ផ្លូវការ​មិនទាន់បាន​ធ្វើឡើង​នៅឡើយ​ទេ ហើយ​រដ្ឋាភិបាល​បាន​បញ្ជាក់ថា សមាគម​គ្រូពេទ្យ​កូរ៉េ ដែល​តំណាងឱ្យ​គ្រូពេទ្យ​ឯកជន​ភាគច្រើន មិនអាច​ចូលមក​ដោះស្រាយ​បញ្ហា​របស់​គ្រូពេទ្យ​ហាត់​ការ​បាន​នោះទេ​៕"}]}
{"title":" ភ្នំពេញ ប៉ុស្ដិ៍ | ​សម្តេចព្រះ​វររាជ​មាតា​ជាតិខ្មែរ លើកទឹកចិត្ត​ឱ្យ​ស្ថាប័ន​ពាក់ព័ន្ធ​បន្ត​យកចិត្តទុកដាក់​កសាង និង​អភិវឌ្ឍន៍​សមត្ថភាព​ស្ត្រី​","url":"https://www.postkhmer.com/national/2024-3-1-1349-258856","authorName":" បូរ ពេជ្យហ្សាលីន","category":"ព័ត៌មានជាតិ","publishDate":"០១ មីនា ២០២៤ | ១៣:៤១","content":[{"type":"text","content":"សម្តេចព្រះ​មហាក្សត្រ នរោត្តម មុនិនាថ សីហនុ ព្រះវររាជ​មាតា​ជាតិខ្មែរ បាន​សម្តែង​នូវ​ការកោតសរសើរ និង​គាំទ្រ​ការ​លើកយក​ប្រធានបទ «​ស្ត្រី និង​ក្មេងស្រី ក្នុង​បរិវត្ត​កម្ម​ឌីជីថល​» សម្រាប់​អបអរសាទរ​ទិវា​អន្តរជាតិ​នារី នា​ឆ្នាំនេះ​។ ទន្ទឹមគ្នានេះ សម្តេចព្រះ​វររាជ​មាតា​ជាតិខ្មែរ ក៏បាន​លើកទឹកចិត្ត​ឱ្យ​ស្ថាប័ន​ពាក់ព័ន្ធ​បន្ត​យកចិត្តទុកដាក់​កសាង និង​អភិវឌ្ឍន៍​សមត្ថភាព​ស្ត្រី ឱ្យ​ស្របតាម​បរិវត្ត​កម្ម​ឌីជីថល​ថែមទៀត​។"},{"type":"text","content":"នេះ​បើ​យោងតាម​ព្រះរាជសារ របស់​ព្រះវររាជ​មាតា​ជាតិខ្មែរ ក្នុងឱកាស​អបអរសាទ​រ​ខួប​លើក​ទី​១១៣ ទិវា​អន្តរជាតិ នារី ៨ ​មីនា ឆ្នាំ​ ២០២៤​។"},{"type":"text","content":"នៅក្នុង​ខ្លឹមសារ​ព្រះរាជសារ​នោះ ព្រះវររាជ​មាតា​ជាតិខ្មែរ មាន​ព្រះរាជបន្ទូល​ថា​ប្រធានបទ «​ស្ត្រី និង​ក្មេងស្រី ក្នុង​បរិវត្ត​កម្ម​ឌីជីថល​» គឺ​ពិត​ជាមាន​សារៈសំខាន់ និង​ស្របតាម​ស្ថានភាព​វិវត្តន៍​របស់​ពិភពលោក និង​ប្រទេស​កម្ពុជា​យើង​។"},{"type":"text","content":"សម្តេចម៉ែ មាន​ព្រះរាជបន្ទូល​ដូច្នេះ​ថា​៖ «​ខ្ញុំបានកត់សម្គាល់​ឃើញថា សម្រាប់​កម្ពុជា បរិវត្ត​កម្ម​ឌីជីថល គឺជា​ការចាំបាច់​ដើម្បី​ទាញយក​ផលប្រយោជន៍​ជា​អតិបរមា​ពី​ការរីកចម្រើន​នៃ​បច្ចេកវិទ្យា​គមនាគមន៍ និង​ព័ត៌មាន និង​បច្ចេកវិទ្យា​ឌីជីថល ដើម្បី​បង្កើន​ផលិតភាព ភាព​ប្រកួតប្រជែង និង​ប្រសិទ្ធភាព​សេដ្ឋកិច្ច ព្រមទាំង​ជំរុញ​កំណើន​សេដ្ឋកិច្ចជាតិ និង​កសាង​សង្គម​ទំនើប ដែលមាន​ពលរដ្ឋ​មានចំណេះដឹង និង​ជំនាញ​ខ្ពស់​ដែល​អាច​ទទួលបាន​នូវ​ផលប្រយោជន៍​ពី​ការប្រើប្រាស់​សេវា​ឌីជីថល​ដោយ​ប្រកាន់​ភ្ជាប់​នូវ​មនសិការ​ស្នេហា​ជាតិ រក្សាបាន​នូវ​អត្តសញ្ញាណ និង​វប្បធម៌​ជាតិ​»​។"},{"type":"text","content":"ជាងនេះទៀត​៖ «​បច្ចេកវិទ្យា​ឌីជីថល​ដើរតួ​កាន់តែ​សំខាន់​ក្នុងការ​សម្រួល​ដល់​ការប្រាស្រ័យ​ទាក់ទង និង​ផ្សាភ្ជាប់​រវាង​ប្រទេស​ និង​ប្រទេស សង្គម​ និង​សង្គម មនុស្ស​និង​មនុស្ស ព្រមទាំង​បង្កើន​ផលិតភាព និង​ជំរុញ​ពិពិធ​កម្ម​សេដ្ឋកិច្ច និង​បង្កើត​ការងារ សំដៅ​ជំរុញ វឌ្ឍនភាព​សេដ្ឋកិច្ច​និង​សង្គមជាតិ និង​ពិភពលោក​ឱ្យ​កាន់តែ​រីកចម្រើន​ថែមទៀត​»​។"},{"type":"text","content":"សម្តេចម៉ែ មាន​ព្រះរាជបន្ទូល​បន្ថែមទៀត​ថា​៖ «ជាមួយ​និន្នាការ​សកល​នៃ​បដិវត្តន៍​ឧស្សាហកម្ម​ជំនា​ន់ទី​៤ បូកផ្សំ​នឹង​ការរីក​រាលដាល​នៃ​ជំងឺ​កូ​វីដ ​១៩  បាន​ជំរុញ​ឱ្យ​បណ្តា​ប្រទេស​នានា​ក្នុង​ពិភពលោក រួមទាំង​ព្រះរាជាណាចក្រ​កម្ពុជា​ផង​នោះ ព​ន្លឿ​ន​ការអភិវឌ្ឍ​សេដ្ឋកិច្ច​និង​សង្គម​ដោយ​ចាប់យក និង​ប្រើប្រាស់​បច្ចេកវិទ្យា​ឌីជីថល ដើម្បី​ជំរុញ​ប្រភព​កំណើន​ថ្មី​សំដៅ​ឈានទៅ​សម្រេចបាន​ចក្ខុវិស័យ​ក្នុងការ​ប្រែក្លាយ ប្រទេស​កម្ពុជា​ទៅជា​ប្រទេស​មាន​ចំណូល​មធ្យម​កម្រិត​ខ្ពស់​នៅ​ឆ្នាំ​ ២០៣០ និង​ជា​ប្រទេស​មាន​ចំណូល​ខ្ពស់​នៅ​ឆ្នាំ​ ២០៥០​។​ ការណ៍​នេះ តម្រូវឱ្យ​កម្ពុជា ត្រូវ​រៀបចំខ្លួន​ជាស្រេច​សម្រាប់​ការឆ្លើយតប​នឹង​ការវិវត្ត​ដ៏​ឆាប់រហ័ស​នេះ ក្នុងនោះ​ប្រជារាស្ត្រ​ត្រូវមាន​ចំណេះដឹង​ផ្នែក​ឌីជីថល ដើម្បី​ក្លាយទៅជា​ពលរដ្ឋ​ឌីជីថល​»​។"},{"type":"text","content":"បន្ថែម​ពីនេះ សម្តេចម៉ែក៏បាន​លើកសរសើរ និង​គាំទ្រ​ក្រសួង​កិច្ចការនារី និង​ភាគី​ពាក់ព័ន្ធ ដែល​បាននិងកំពុង​ខិតខំ​ប្រឹងប្រែង​អនុវត្តន៍​ភារកិច្ច​ដើម្បី​ស្ត្រី និង​ក្មេងស្រី បានទទួល​នូវ​កិច្ចការពារ​សិទ្ធិ និង​ផលប្រយោជន៍ ក្នុងការ​អភិវឌ្ឍ​គ្រួសារ និង​សង្គម ពិសេស​បាន​ជំរុញ​លើកទឹកចិត្ត កសាង និង​អភិវឌ្ឍន៍​សមត្ថភាព​ស្ត្រី​ឱ្យ​ពួកគេ​ចូលរួម​ប្រកបដោយ​សមភាព និង​សមធម៌​ក្នុង​គ្រប់​ការងារ​នៅ​គ្រប់​វិស័យ​។"},{"type":"text","content":"ជាមួយគ្នានេះ សម្តេចម៉ែ បាន​អំពាវនាវ និង​លើកទឹកចិត្ត​ឱ្យ​រាជរដ្ឋាភិបាល និង​ស្ថាប័ន​ពាក់ព័ន្ធ​បន្ត​យកចិត្តទុកដាក់​អនុវត្តន៍​ការងារ​កសាង និង​អភិវឌ្ឍន៍​សមត្ថភាព​ស្ត្រី​ជា​បន្តទៀត​ដើម្បី​វិបុលភាព និង​សេចក្តីសុខ​ចម្រើន​របស់​ជនរួមជាតិ​យើង​។"},{"type":"text","content":"ក្រសួង​កិច្ចការនារី នឹង​រៀបចំ​យុទ្ធនា​ការអបអរ​ទិវា​អន្តរជាតិ ៨ ​មីនា​ ក្នុងឆ្នាំនេះ ក្រោម​ប្រធានបទ ​«​ស្ត្រី និង​ក្មេងស្រី ក្នុង​បរិវត្ត​កម្ម​ឌីជីថល​» ដើម្បី​លើកកម្ពស់​ការចូលរួម​និង​ភាពជា​តំណាង​របស់​ស្ត្រី និង​ក្មេងស្រី ក្នុង​វិស័យ​ឌីជីថល​ឱ្យ​កាន់តែខ្លាំង​ថែមទៀត​។"},{"type":"text","content":"ឮក្រសួង​កិច្ចការនារី នឹង​រួមសហការ​ជាមួយនឹង​ក្រសួង​-​ស្ថាប័ន​ពាក់ព័ន្ធ អង្គការ សង្គម​ស៊ីវិល ដៃគូ​អភិវឌ្ឍន៍ និង​វិស័យ​ឯកជន រួមទាំង​បណ្តាញ​ផ្សព្វផ្សាយ ដើម្បី​រួមគ្នា​រំលេច​អំពី​សក្តានុពល និង​ភាពចាំបាច់​នៃ​ការលើកកម្ពស់​អភិវឌ្ឍន៍​សមត្ថភាព​ស្ត្រី ក្នុងការ​ចូលរួម​និង​ភាពជា​តំណាង​របស់​ស្ត្រី និង​ក្មេងស្រី ក្នុង​វិស័យ​ឌីជីថល ប្រកបដោយ​ប្រសិទ្ធភាព និង​សុវត្ថិភាព​៕​"}]}
